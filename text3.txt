Wysokobiałkowa obsesja. Czy to w ogóle jest zdrowe?
Aleksandra Wrona
16 lipca 2025, godz. 15:00
Słuchaj
Opinie (33)
Odżywka białkowa przestała być atrybutem sportowców.
Odżywka białkowa przestała być atrybutem sportowców.

Proteinowe batony, lody, owsianki, a nawet pieczywo - białko opanowało nie tylko media społecznościowe i świat reklamy, ale też nasze talerze. Czy naprawdę potrzebujemy go w każdym kęsie, nawet jeśli nie podnosimy sztangi? O co chodzi z tą wysokobiałkową obsesją?

Białko w każdym kęsie, czyli moda na proteiny
Białko jako styl życia
Czy to aby nie przesada?
Białko? Tak, ale z głową
Nie dajmy się zwariować

Białko w każdym kęsie, czyli moda na proteiny
Czy robiąc zakupy, zwracasz uwagę na ilość białka w produktach spożywczych?
tak, staram się wybierać opcje wysokobiałkowe40%
nie, zupełnie nie zwracam na to uwagi60%
Idziesz do kawiarni, a tam w menu proteinowe smoothie. W sklepie łypie na ciebie baton "high protein", a na Instagramie influencerka zachwala naleśniki z proszkiem białkowym. Nawet lody, które kiedyś były grzeszną przyjemnością, teraz mają etykietę "proteinowe", jakby gwarantowały mięśnie zamiast wyrzutów sumienia. Gdzie nie spojrzę - białko. Wydawać by się mogło, że jedzenie bez dodatkowej porcji protein jest zupełnie bezwartościowe.

Pamiętam czasy, gdy każdy produkt był "bio" lub "bez glutenu", był też moment, gdy wszyscy zbiorowo obraziliśmy się na laktozę. Teraz każdy produkt musi mieć na opakowaniu wielki napis "20 g białka w porcji", jakby bez tego nie dało się przeżyć. A ja, zwykły człowiek, który czasem pójdzie na spacer czy rower, zastanawiam się, czy to na pewno jest mi potrzebne?

Białko jako styl życia

Mam wrażenie, że białko z bycia zwykłym składnikiem odżywczym awansowało do miana stylu życia. Media społecznościowe szybko podchwyciły ten trend, a przepisy na "wysokobiałkowe przekąski" zaczęły publikować nawet osoby, które z dietą czy ćwiczeniami mają niewiele wspólnego.

Restauracje też nie pozostają w tyle. Coraz więcej miejsc decyduje się na wprowadzenie do menu "protein bowls" lub dań z "ekstra dawką białka". Jem białko, więc jestem silny, zdrowy i dbam o siebie. Ale czy to na pewno wystarczy?

Czy to aby nie przesada?

Nie jestem sportowcem, a mimo to czuję presję. Jakby sięgnięcie po zwykły chleb czy lody bez protein było grzechem. Czy naprawdę każdy z nas potrzebuje tych wszystkich batonów i proszków? Większość z nas nie biega maratonów ani nie dźwiga ciężarów. A jednak producenci wmawiają nam, że bez białka w każdym posiłku grozi nam permanentny głód i osłabienie.

I tu dochodzimy do sedna: umiar. Zdrowe odżywianie to nie tylko białko, ale też węglowodany, tłuszcze, witaminy. A przede wszystkim radość z jedzenia. Bo jeśli każdy posiłek ma być "proteinowy", to gdzie miejsce na przyjemność? Na domowe pierogi z jagodami? Gofry nad morzem? Makaron z oliwą i parmezanem?

"Naturalne produkty, takie jak chude mięso, ryby, jaja, strączki czy fermentowane przetwory mleczne, powinny być pierwszym wyborem" - doradza dietetyk. 
"Naturalne produkty, takie jak chude mięso, ryby, jaja, strączki czy fermentowane przetwory mleczne, powinny być pierwszym wyborem" - doradza dietetyk.

Białko? Tak, ale z głową

O to, skąd wzięła się ta moda na pilnowanie ilości białka w diecie, czy ma ona zdrowotne uzasadnienie i czy jest sens kupowania produktów wzbogaconych o białko, zapytaliśmy dr n. med. Paulinę Borek-Trybałę, dietetyczkę medyczną, ekspertkę Wyższej Szkoły Zdrowia w Gdańsku.

- Moda na produkty wysokobiałkowe nie wzięła się znikąd - to efekt kilku nakładających się trendów. Przede wszystkim wzrostu popularności diet odchudzających i siłowych (np. keto, low carb, dieta sportowca), w których białko odgrywa centralną rolę. Do tego dochodzi ogromny wpływ social mediów: krótkie filmiki z przepisami na proteinowe pancakes czy fitdesery rozchodzą się viralowo, utrwalając przekaz, że białko = zdrowie, forma i sylwetka.

Z jednej strony ten trend ma swoje zalety. Większa świadomość znaczenia białka w diecie może być bardzo korzystna - zwłaszcza dla osób starszych, pacjentów z przewlekłymi chorobami wyniszczającymi, sportowców, a także dla osób na redukcji masy ciała. W tym ostatnim przypadku wyższe spożycie białka rzeczywiście pomaga utrzymać masę mięśniową, zwiększyć sytość i ułatwić kontrolę apetytu.

Ale ja zawsze powtarzam - zwiększanie białka ma sens przede wszystkim w połączeniu z aktywnością fizyczną i przy jednoczesnym zadbaniu o jakość źródeł. Naturalne produkty, takie jak chude mięso, ryby, jaja, strączki czy fermentowane przetwory mleczne, powinny być pierwszym wyborem. Produkty proteinowe mogą być wygodnym uzupełnieniem - np. w podróży, w szpitalu czy w okresie rekonwalescencji - ale nie powinny zastępować pełnowartościowych posiłków na co dzień.

Najważniejsze jednak, by przed zwiększeniem ilości białka w diecie skontrolować funkcję nerek. To kluczowy aspekt bezpieczeństwa, szczególnie jeśli mamy nadciśnienie, cukrzycę, przeszłość chorób nerek lub po prostu nie wykonujemy regularnych badań. Moda na białko sama w sobie nie jest zła - ale tylko wtedy, gdy towarzyszy jej świadomość, umiar i troska o zdrowie, a nie tylko pogoń za trendem - mówi dr n. med. Paulina Borek-Trybała, dietetyk medyczny, ekspert Wyższej Szkoły Zdrowia w Gdańsku.

Nie dajmy się zwariować

Może czas wyluzować? Białko jest ważne, jasne, ale nie musi być w każdym kęsie. Jedzenie to nie tylko makroskładniki, to też przyjemność, wspomnienia, wspólne chwile przy stole. Więc następnym razem, gdy zobaczysz "proteinowe" ciastko, zastanów się: czy naprawdę potrzebujesz tego białka, czy po prostu chcesz zjeść coś pysznego?