Dieta keto — szybka utrata wagi czy ryzyko dla organizmu? Dietetyk wyjaśnia
Czy dieta, która obiecuje szybkie efekty i lepszą energię, może mieć mroczną stronę? Przez miesiąc cieszyłeś się spadkiem wagi i wybuchem energii, aż nagle pojawiły się pierwsze sygnały ostrzegawcze — kołatanie serca, zmęczenie, niepokój? Sprawdź, dlaczego tak się dzieje. Czy keto rzeczywiście jest zdrową opcją? Z tego artykułu dowiesz się, jak dieta wysokotłuszczowa wpływa na serce i czy warto ponosić to ryzyko. Jeśli rozważasz keto, koniecznie przeczytaj.

Paulina Lipińska
13 października 2025, 08:00
2 tys.
Skróć artykuł

Dlaczego dieta ketogeniczna zyskała sławę?
Dieta ketogeniczna to sposób odżywiania, w którym spożywa się bardzo małą ilość węglowodanów, najlepiej 5-10 proc. dziennej podaży kilokalorii. Należy znacząco zwiększyć ilość tłuszczu, który powinien mieć wartość 70-80 proc. dziennego spożycia. W umiarkowanej ilości zjada się białko — 15-25 proc. .

Głównym celem tej diety jest wprowadzenie organizmu w stan ketozy, w którym głównym źródłem energii stają się ciała ketonowe powstające z tłuszczów, a na diecie z większą zawartością węglowodanów głównym źródłem energii jest glukoza.

Dieta ketogeniczna zyskała ogromną popularność z kilku kluczowych powodów:

Szybka utrata wagi — dzięki ograniczeniu węglowodanów organizm przechodzi w stan ketozy, co sprzyja spalaniu tłuszczu i szybkim efektom na wadze.
Zmniejszenie apetytu — ketoza pomaga regulować poziom hormonów głodu, co sprawia, że wiele osób odczuwa mniejszą ochotę na podjadanie.
Korzyści metaboliczne — niektóre badania sugerują, że keto może pomagać w kontroli poziomu cukru we krwi i insuliny, co jest atrakcyjne dla osób z cukrzycą typu 2.
Więcej energii i lepsza koncentracja — wiele osób zgłasza, że po przejściu na keto ich poziom energii jest bardziej stabilny, a mózg pracuje wydajniej.
Wsparcie celebrytów i influencerów — popularność keto wzrosła dzięki rekomendacjom znanych osób, które prezentowały spektakularne efekty diety.
Historia medyczna — początkowo stosowana w leczeniu padaczki lekoopornej, keto zyskała naukową wiarygodność, co zwiększyło jej atrakcyjność.
Choć dieta keto ma wielu zwolenników, nie jest wolna od kontrowersji, zwłaszcza w kontekście zdrowia serca i długoterminowych skutków.

Jak pozytywnie dieta keto wpływa na zdrowie serca?
Dieta ketogeniczna, stosowana w odpowiedni sposób(!), może mieć kilka pozytywnych efektów dla zdrowia serca. Przede wszystkim, ograniczenie węglowodanów i zwiększenie spożycia zdrowych tłuszczów może prowadzić do obniżenia poziomu trójglicerydów we krwi, co jest korzystne dla układu krążenia. Ponadto dieta keto może przyczynić się do wzrostu poziomu "dobrego" cholesterolu HDL, który pomaga usuwać nadmiar "złego" cholesterolu LDL z krwi. Regularne stosowanie keto może także stabilizować poziom cukru we krwi oraz insuliny, co jest szczególnie ważne dla osób z ryzykiem cukrzycy typu 2, ponieważ prawidłowy poziom tych parametrów zmniejsza ryzyko chorób sercowo-naczyniowych. Dodatkowo, dieta ketogeniczna może sprzyjać redukcji masy ciała, co również przyczynia się do zmniejszenia obciążenia serca i poprawy ogólnego stanu zdrowia.

Jak negatywnie dieta keto wpływa na serce?
Dieta ketogeniczna, choć może przynieść korzyści, wiąże się także z potencjalnymi zagrożeniami dla zdrowia serca, jeżeli jest przeprowadzana w nieodpowiedni sposób(!). Jedną z głównych przyczyn prowadzących do chorób serca jest podwyższenie poziomu "złego" cholesterolu LDL u niektórych osób, co zwiększa ryzyko miażdżycy i innych chorób sercowo-naczyniowych. Zbyt duże spożycie tłuszczów nasyconych, szczególnie z przetworzonego mięsa, masła czy tłustych produktów mlecznych, może pogłębiać to ryzyko, prowadząc do odkładania się tłuszczów w tętnicach.

Ponadto dieta keto, która znacząco ogranicza spożycie węglowodanów, może wpływać na równowagę elektrolitową w organizmie, co z kolei może prowadzić do problemów z rytmem serca, takich jak arytmie. Niskie poziomy magnezu, potasu i sodu, często występujące w pierwszych fazach diety, mogą pogarszać funkcjonowanie serca. Objawy wynikające z niedoborów mogą być podobne do "keto grypy" lub też wiązać się z zagrożeniem dla serca. Długotrwałe stosowanie diety ketogenicznej może również prowadzić do wzrostu stresu oksydacyjnego i pogłębienia stanów zapalnych, które przyczyniają się do uszkodzenia naczyń krwionośnych, obciążając układ krążenia.

Jakie są korzyści zdrowotne diety ketogenicznej?
Jak dieta keto wpływa na poziom cholesterolu?
Czy dieta keto może powodować problemy z sercem?
Dlaczego warto skonsultować się z dietetykiem przed rozpoczęciem diety keto?
Czy lepiej nie próbować diety keto?
Dieta ketogeniczna może przynieść zarówno korzyści, jak i zagrożenia dla zdrowia serca. Z jednej strony, zmniejszenie ilości węglowodanów i zwiększenie spożycia zdrowych tłuszczów może poprawić profil lipidowy, obniżając poziom trójglicerydów i podnosząc cholesterol HDL, co wspiera zdrowie układu krążenia. Z drugiej strony, nadmierne spożycie tłuszczów nasyconych oraz ryzyko podwyższenia poziomu cholesterolu LDL mogą prowadzić do miażdżycy i innych problemów sercowych.

Dieta keto może również wpływać na równowagę elektrolitową, co w połączeniu z innymi czynnikami może prowadzić do arytmii i innych zaburzeń rytmu serca. Ze względu na te potencjalne zagrożenia, przed rozpoczęciem diety warto skonsultować się z dietetykiem, który pomoże dobrać odpowiednią wersję diety i uniknąć negatywnych skutków. Aby dbać o serce, warto unikać nadmiaru tłuszczów nasyconych, dbać o równowagę elektrolitową, regularnie monitorować poziom cholesterolu i wprowadzać aktywność fizyczną, która wspomaga zdrowie serca.
